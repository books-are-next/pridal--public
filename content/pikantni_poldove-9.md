---
contentType: prose
---

<section>

dnes zaklepu bačkorama

Dnes zaklepu bačkorama

řekne si královna po probuzení

nebaví mě pořád dokola

nazývat věci pravým jménem

Natáhnu brka

a nebudu se nikoho ptát

Odhrne baldachýn

a vykoukne

z královského letiště

Vše kolem

se dál odvíjí

dle etikety

Komoří roztržitě

míchá žezlem kompot

Vévoda demoluje

skříň Ludvíka Šestnáctého

baseballovou pálkou

Princ se prohání

v novém závodním voze

po dně vypuštěné kašny

Dnes zaklepu bačkorama

zopakuje v duchu královna

po smrti možná

nebudu muset

držet při večeři hubu

a hulit crack na záchodě

Dnes to zabalím

pomyslí si ještě jednou

zatáhne baldachýn

a upadne do hlubokého spánku

na královském letišti

</section>
